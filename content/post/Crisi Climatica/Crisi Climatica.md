---
title: 'Crisi  Climatica  Il WMO lancia l allarme'
subtitle: 'Mentre tutto il mondo e concentrato sull emergenza Coronavirus una pubblicazione del WMO ha attirato l attenzione di Diderot'
summary: Mentre tutto il mondo è concentrato sull emergenza Coronavirus una pubblicazione del WMO ha attirato l'attenzione di Diderot.
authors:
- Diderot
tags:
- Clima
categories:
- Ambiente
date: "2016-04-20T00:00:00Z"
lastmod: "2019-04-17T00:00:00Z"
featured: false
draft: false

---


WMO
Il WMO rappresenta l’Organizzazione Meteorologica Mondiale ed è un’agenzia delle Nazioni Unite.
Si occupa di raccogliere dati meteorologici e climatici per poter contribuire alla protezione dell’ambiente ed alla sicurezza alimentare, delle risorse idriche e dei trasporti.
L’agenzia pubblica ogni anno un resoconto dei dati raccolti sul clima globale e i probabili impatti futuri (Statement on the State of the Global Climate) e quelli del 2019 sono a dir poco spaventosi.


Temperatura Media Globale e Concentrazione di Gas Serra
La temperatura globale continua ad aumentare e non è una novità. Nel famoso Accordo di Parigi, siglato dalle Nazioni Unite nel 2015, è stata evidenziata la necessità di limitare tale crescita a +2°C entro fine secolo; tuttavia ad oggi l’aumento è di circa + 1.1°C e le misurazioni indicano che il 2019 è stato il secondo anno più caldo mai registrato, superato solo dal 2016.

Questo continuo incremento è dovuto alle concentrazioni di gas serra nell’atmosfera, le quali aumentano costantemente.
Nel 2019 le emissioni hanno raggiunto nuovi massimi, superando il 2018; gas serra come il diossido di carbonio, il metano e l’ossido di diazoto sono a livelli record, bloccando i cambiamenti climatici per le prossime generazioni.

Le conseguenze dell’aumento della temperatura e della concentrazione di gas sono devastanti, soprattutto per quanto riguarda oceani e ghiacciai


Oceani
Oltre il 90% del calore immesso nell’atmosfera viene assorbito degli oceani.
Il riscaldamento dei suddetti ha un impatto diffuso sul sistema climatico e contribuisce a oltre il 30% dell’innalzamento del livello del mare; infatti sta alterando le correnti oceaniche e i percorsi delle tempeste e sciogliendo i banchi di ghiaccio galleggianti.
Nel 2019, l’oceano ha vissuto in media quasi 2 mesi di temperature insolitamente calde e almeno l’84% di esso ha subito un’ondata di calore marina.

Non solo il calore; le acque marine sono in grado di assorbire anche le emissioni di CO2 attenuando così l’impatto sul cambiamento climatico. Tuttavia la conseguenza è un aumento di acidità degli oceani e il cambiamento del Ph dell’acqua danneggia la vita di numerosi organismi, fra i quali i coralli, i crostacei e i molluschi.
Oltre all’acidificazione è in corso anche un processo di deossigenazione dei mari. In poche parole dal 1950 si è registrata una perdita di circa il 2% dell’ossigeno presente negli oceani, la quale legata all’aumento dell’acidità rappresenta una grave minaccia per gli ecosistemi oceanici e il benessere degli organismi che dipendono da loro (si prevede che le barriere coralline scenderanno al 10% -30% della precedente copertura).


Ghiacciai e Ghiaccio Artico
Il tema dello scioglimento dei ghiacciai e del ghiaccio artico non è nuovo ma rimane attuale.
Di fatto la distribuzione di ghiaccio marino artico segna nuovi record minimi; l’estensione media mensile di Settembre (di solito la più bassa dell’anno) è stata la terza più bassa mai registrata.

La massa della calotta glaciale della Groenlandia è in costante calo. Dal 2002 al 2016 ha perso circa 260 Gt (1 Gt = 1°000°000°000 tonnellate) mentre solo nel 2019 la perdita è stata di 329 Gt.

Inoltre ghiacciai millenari come quelli dell’Alaska, della Groenlandia e della Patagonia hanno iniziato a sciogliersi. Ciò contribuirà all’innalzamento dei mari e si teme possano rappresentare un rischio anche per la salute dell’uomo, in quanto all’interno del permafrost potrebbero essersi conservati virus millenari, ai quali il nostro sistema immunitario è estraneo.

Questo scioglimento progressivo porta inevitabilmente all’innalzamento dei mari, i quali nel 2019 hanno raggiunto il livello più alto mai registrato.



Impatti Climatici
Tutti questi cambiamenti hanno conseguenze dannose e pericolose sulla salute umana, sulla sicurezza alimentare, sulla migrazione e sugli ecosistemi.

Ad esempio l’aumento della Temperatura Media Globale ha portato a condizioni di caldo estremo in diverse aree del mondo.
Nel 2019, le alte temperature da record di Australia, India, Giappone ed Europa hanno influenzato negativamente la salute e il benessere portando al sorgere di numerose malattie e ad un alto numero di decessi. Ad esempio i cambiamenti nelle condizioni climatiche dal 1950 stanno rendendo più facile per le specie di zanzare Aedes la trasmissione del virus della dengue, aumentando il rischio di insorgenza di malattie. Di conseguenza l’incidenza globale della dengue è cresciuta notevolmente negli ultimi decenni e circa metà della popolazione mondiale è ora a rischio di infezione.

Non solo malattie; la grave siccità in Indonesia e nei paesi vicini ha portato alla stagione degli incendi più significativa dal 2015. Il numero di incendi segnalati nella regione brasiliana dell’Amazzonia è stato superiore alla media decennale.
L’Australia ha vissuto una stagione degli incendi eccezionalmente prolungata e grave nella seconda parte del 2019 con ripetuti focolai che sono proseguiti fino a gennaio 2020. All’inizio del 2020 sono stati segnalati 33 decessi e oltre 2000 proprietà sono state perse, per un totale di circa 7 milioni di ettari bruciati nel Nuovo Galles del Sud e Victoria.

Le alte temperature collegate allo scioglimento dei ghiacci e all’innalzamento dei mari hanno fatto aumentare la frequenza di catastrofi naturali come  siccità, cicloni tropicali, alluvioni e ondate di calore.
Questi fenomeni hanno contribuito ad eventi tragici come la fame nel mondo. Di fatto dopo 10 anni di declino la fame nel mondo ha ripreso a crescere e le variazioni climatiche rappresentano la causa principale di Crisi Alimentare in ben 12 Paesi su 26.
C’è stata un’aridità eccezionale a marzo e durante gran parte di aprile 2019, seguita da piogge insolitamente intense e inondazioni da ottobre a dicembre. Le forti precipitazioni alla fine del 2019 sono state anche una delle cause del grave focolaio di locuste del deserto nella regione del Corno d’Africa – il peggiore in oltre 25 anni e il più grave in 70 anni per il Kenya. Si prevede che questo si diffonderà ulteriormente entro giugno 2020 in una grave minaccia alla sicurezza alimentare.


Inoltre più di 6,7 milioni di nuovi sfollati sono stati registrati tra gennaio e giugno 2019, a causa di eventi idrometeorologici come il ciclone Idai nell’Africa sud-orientale, il ciclone Fani nell’Asia meridionale, l’uragano Dorian nei Caraibi e le inondazioni in Iran, Filippine ed Etiopia.
Si stima che il numero totale di sfollati sia quasi di 22 milioni nel 2019, rispetto ai 17,2 milioni nel 2018. Di tutti i pericoli naturali, inondazioni e tempeste hanno contribuito maggiormente allo sfollamento.


Aspettative per il Futuro
Mentre nel 2010 si pensava di avere ancora 30 anni a disposizione per poter limitare ed eliminare le conseguenze del riscaldamento globale, oggi sappiamo di avere a disposizione solo altri 10 anni e che tutti gli impegni presi in precedenza giunti a questo punto non sono più sufficienti.
Nonostante nell’Accordo di Parigi fu stabilito di mantenere l’aumento della Temperatura media globale al di sotto dei 2°C i dati emersi ci dimostrano che le proposte nazionali attuate fin’ora porteranno ad un ulteriore aumento delle emissioni; limitato e inferiore ai livelli precedenti ma pur sempre non sufficiente per l’obiettivo concordato. Si è deciso quindi di porre un nuovo limite di crescita a 1.5°C entro il 2030; tuttavia il raggiungimento di tale soglia richiede spese e investimenti di enorme portata a causa del mancato impegno mostrato negli anni precedenti. Di fatto mentre si voleva limitare la quantità di emissioni, queste sono aumentate portando ad un necessario aumento dei tagli per ridurle.
Fortunatamente non ci sono solo cattive notizie! Analisi sugli effetti ambientali dei blocchi legati al contrasto del coronavirus hanno evidenziato un calo drastico delle emissioni in alcune aree industriali. Già a metà febbraio, secondo un’analisi di Lauri Myllyvirta del Centre for Research on Energy and Clean Air, le emissioni di anidride carbonica della Cina dei 30 giorni precedenti erano diminuite del 25% e quelle di biossido di azoto del 37%, il consumo di carbone delle centrali del 36% e l’utilizzo della capacità di raffinazione del petrolio del 34%.


Dalle immagini qui sopra è possibile notare come anche in Italia ci sia stata una riduzione progressiva della concentrazione di biossido di azoto nell’aria, il pericoloso inquinante emesso soprattutto dal traffico veicolare e dagli stabilimenti industriali.
Tuttavia una volta finita la pandemia il problema si ripresenterà e le emissioni potrebbero addirittura aumentare. Per Li Shuo, consulente di Greenpeace Asia, in passato a seguito di restrizioni temporanee si è osservata la tendenza delle aziende a recuperare la produzione persa, generando così quello che viene definito un «inquinamento di rappresaglia».

Concludo riportando l’appello firmato dal segretario delle Nazioni Unite nell’introduzione del rapporto del WMO :

“Chiedo a tutti – dal governo, la società civile e i leader aziendali ai singoli cittadini – di prestare attenzione a questi fatti e iniziare urgentemente un'azione per arrestare i peggiori effetti del cambio climatico. Abbiamo bisogno di più ambizione sulla mitigazione, sull’adattamento e nei finanziamenti in tempo per la conferenza climatica (COP26) che si terrà a Glasgow a Novembre. Questo è l’unico modo per garantire un futuro più sicuro, prosperoso e sostenibile per tutte le persone, su un pianeta sano.”

---
